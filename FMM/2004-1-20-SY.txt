1/2004. (I. 9.) FMM rendelet a közbeszerzési eljárásokhoz kapcsolódó, a munkavállalók védelmére és a munkafeltételekre vonatkozó tájékoztatási kötelezettség eljárási szabályairól és díjazásáról 1 2011.12.24. A közbeszerzésekről szóló 2003. évi CXXIX. törvény 404. §-ának (3) bekezdésében kapott felhatalmazás alapján, figyelemmel a munkavédelemről szóló 1993. évi XCIII. törvény rendelkezéseire – az egészségügyi, szociális és családügyi miniszterrel, valamint a gazdasági és közlekedési miniszterrel egyetértésben – a következőket rendelem el: Általános szabályok 1. § 2 (1) 3 A fővárosi és megyei kormányhivatalok munkavédelmi és munkaügyi szakigazgatási szervei (a továbbiakban: munkavédelmi és munkaügyi szakigazgatási szerv) és a Magyar Bányászati és Földtani Hivatal (a továbbiakban: MBFH) a közbeszerzésekről szóló törvényben meghatározott ajánlattevők részére a munkavállalók védelmére és a munkafeltételekre vonatkozó kötelezettségekről az építési beruházások, valamint a szolgáltatások megrendelése esetén – saját hatáskörében – kérelemre megfelelő tájékoztatást ad. Az eljárás során a magyar nyelv kizárólagos használata kötelező. (2) 4 A tájékoztatást – hatáskörükre figyelemmel – a területileg illetékes munkavédelmi és munkaügyi szakigazgatási szerv munkavédelmi felügyelőségénél és az MBFH illetékes területi szervénél (a továbbiakban együtt: felügyelet) kell külön-külön kérni. Az illetékességet az építési beruházások és a szolgáltatások teljesítésének helye határozza meg. 2. § Az e rendelet szerinti tájékoztatás nem érinti a külön jogszabályban meghatározott 5 , a közcélú állami információs rendszer keretében nyújtható tájékoztatást. 3. § (1) 6 (2) A tájékoztatás konkrét műszaki megoldást, tervet, végrehajtási javaslatot nem foglalhat magában, kizárólag a vonatkozó szabályokban megfogalmazott normatív követelmények ismertetését tartalmazhatja. A felügyelet a tájékoztatást az ajánlattevő konkrét kérelme, illetőleg a csatolt dokumentumok keretein belül adja meg. (3) A tájékoztatás nem mentesíti az ajánlattevőt a vonatkozó szabályokban előírt kötelezettségek teljesítése alól. 4. § E rendelet szerinti tájékoztatás díjköteles. Díjfizetési szabályok 5. § (1) Az ajánlattevő a tájékoztatásért e rendelet 1. számú mellékletében meghatározott mértékű díjat mindazon felügyeletnek külön-külön köteles megfizetni, amelyhez a 6. § (1) bekezdésében megjelölt kérelmet és dokumentumokat benyújtja. (2) A felügyelet a befizetett díjról köteles számlát kiállítani és azt az ajánlattevőnek megküldeni. A mellékletben meghatározott díjak az általános forgalmi adót nem tartalmazzák. (3) 7 A díj a munkavédelmi és munkaügyi szakigazgatási szerv, illetve az MBFH alaptevékenységének körébe tartozó szolgáltatási bevételnek minősül. A díjat a munkavédelmi és munkaügyi szakigazgatási szerv esetében a munkavédelmi és munkaügyi szakigazgatási szerv által meghatározott, az MBFH esetében a 10032000-01417179-00000000 számú – Magyar Államkincstárnál vezetett – számlára kell megfizetni. A díjak kezelésére, elszámolására, nyilvántartására az államháztartás szervezetei beszámolási és könyvvezetési kötelezettségéről szóló jogszabályt kell alkalmazni. (4) Az ajánlattevő a díjat a kérelem benyújtását megelőzően köteles megfizetni, és annak megtörténtét a tájékoztatás kezdeményezésekor igazolni (bankszámlájának megterhelését tartalmazó napi bankkivonattal, illetve természetes személy esetében a postai készpénz átutalási megbízás igazoló szelvény részével). A díj mértékéről a felügyelet kérelemre előzetesen – igény szerint írásban – felvilágosítást ad. (5) A kezdeményezés 10 napon belüli visszavonása esetén a megfizetett díj 50%-a a felügyelettől visszaigényelhető. A felügyelet a visszavonás megérkezésétől számított 8 munkanapon belül intézkedik a megfizetett díj 50%-ának a visszafizetése iránt. A kezdeményezés 10 napon túli visszavonása esetén a megfizetett díj nem igényelhető vissza. Eljárási szabályok 6. § (1) Az ajánlattevő a tájékoztatás iránti kérelmet írásban köteles benyújtani a felügyelethez, amelyhez csatolnia kell az ajánlattételhez szükséges, a munkavállalók védelmével és a munkafeltételekkel összefüggésbe hozható dokumentumokat és a közbeszerzési felhívást, valamint a díjfizetés megtörténtéről szóló igazolást [ 5. § (4) bekezdés ]. (2) A felügyelet a megfelelő tájékoztatást a kérelem kézhezvételétől számított legkésőbb tizenöt napon belül írásban adja meg. A tájékoztatási kötelezettségre vonatkozó eljárás kezdő napja az (1) bekezdés szerinti kérelem felügyelethez történt beérkezése. (3) A kérelemben az ok megjelölésével az ajánlattevő kérheti, hogy a tájékoztatást az eljárás kezdetétől számított legkésőbb ötödik napon – munkaszüneti nap esetén az azt követő munkanapon – személyesen vagy írásbeli meghatalmazással rendelkező megbízottja útján a felügyeleten átvehesse (soron kívüli eljárás). A soron kívüli eljárásért az 1. számú melléklet szerinti díj huszonöt százalékkal megemelt összegét kell a kérelem benyújtását megelőzően megfizetni. (4) A felügyelet vezetője általában, a tájékoztatást nyújtó köztisztviselő pedig az adott ügyben köteles gondoskodni arról, hogy illetéktelen személy és szerv ne férhessen hozzá olyan tényekhez, amelyek a tájékoztatási eljárással kapcsolatban jutottak a felügyelet tudomására, és kiszolgáltatásuk az ajánlattevő számára hátrányos vagy jogellenesen előnyös következményekkel járna. Záró rendelkezések 7. § (1) Ez a rendelet a – (2) bekezdésben foglaltak kivétellel – 2004. május 1-jén lép hatályba. (2) Ez a rendelet az Európai Unió strukturális, illetőleg kohéziós alapjaiból származó forrásból támogatott közbeszerzésekre irányuló eljárások vonatkozásában a kihirdetését követő 3. napon lép hatályba. 1. számú melléklet az 1/2004. (I. 9.) FMM rendelet 5. §-ának (1) bekezdéséhez A munkavállalók védelmére és a munkafeltételekre vonatkozó, az ajánlattevő kérelmére indított tájékoztatással kapcsolatos díjak (Ft-ban) Szám Közbeszerzési eljárás típusához kötött tájékoztatás Díj 1. Közösségi értékhatárt elérő értékű közbeszerzéseknél 1.1. építési beruházás esetén 180 000 1.2. szolgáltatás megrendelése esetén 120 000 2. Nemzeti értékhatárt elérő értékű közbeszerzéseknél 2.1. építési beruházás esetén 104 000 2.2. szolgáltatás megrendelése esetén 78 000 3. Egyszerű közbeszerzési eljárásoknál 3.1. építési beruházás esetén 26 000 3.2. szolgáltatás megrendelése esetén 13 000 2. számú melléklet az 1/2004. (I. 9.) FMM rendelet 5. §-ának (3) bekezdéséhez 8 1 A rendeletet a 420/2012. (XII. 29.) Korm. rendelet 4. § (3) bekezdése hatályon kívül helyezte 2013. január 1. napjával. 2 Az 1. § a 18/2007. (V. 10.) SZMM rendelet 18. § (1) bekezdésével megállapított szöveg. 3 Az 1. § (1) bekezdése az 51/2011. (XII. 23.) NGM rendelet 8. § (1) bekezdése szerint módosított szöveg. 4 Az 1. § (2) bekezdése az 51/2011. (XII. 23.) NGM rendelet 8. § (2) bekezdése szerint módosított szöveg. 5 A munkavédelmi jellegű bírságok pályázati, valamint információs célú felhasználásáról szóló 5/2002. (XI. 12.) FMM rendelet. 6 A 3. § (1) bekezdését a 362/2008. (XII. 31.) Korm. rendelet 44. § (2) bekezdésének 40. pontja hatályon kívül helyezte. E módosító rendelet 45. § (1) bekezdése alapján a rendelkezést a 2009. március 1. napját követően indult eljárásokban kell alkalmazni. 7 Az 5. § (3) bekezdése az 51/2011. (XII. 23.) NGM rendelet 9. §-ával megállapított szöveg. 8 A 2. számú mellékletet a 18/2007. (V. 10.) SZMM rendelet 24. § f) pontja hatályon kívül helyezte.