13/2005. (VIII. 26.) FMM rendelet a munka világából történő fokozatos kivonuláshoz kapcsolódó járulék-kiegészítésről 1 2011.01.01. A prémiumévek programról és a különleges foglalkoztatási állományról szóló 2004. évi CXXII. törvény (a továbbiakban: Péptv.) 7. § (6) bekezdésében kapott felhatalmazás alapján – a pénzügyminiszterrel egyetértésben – a következőket rendelem el: 1. § E rendelet hatálya kiterjed: a) Péptv. 1. § (2) bekezdésében , valamint 4/A. §-ában meghatározott, e rendelet 2. §-ában szereplő feltételeknek megfelelő munkáltatóra, valamint annak a prémiumévek programban részt vevő munkavállalójára, b) 2 a Foglalkoztatási Hivatalra, valamint a fővárosi és megyei kormányhivatal munkaügyi központja (a továbbiakban: munkaügyi központ), c) 3 a foglalkoztatáspolitikáért felelős miniszter által vezetett minisztériumra (a továbbiakban: minisztérium), mint a Munkaerőpiaci Alap kezelőjére, d) az Országos Nyugdíjbiztosítási Főigazgatóságra, mint a Nyugdíjbiztosítási Alap kezelőjére, e) a magánnyugdíjpénztárra, melynek az a) pontban meghatározott munkavállaló tagja. 2. § (1) Nyugdíjjárulék-, nyugdíjbiztosítási járulék-, valamint magánnyugdíjpénztári tagdíj-kiegészítés (a továbbiakban együtt: járulék-kiegészítés) nyújtható a prémiumévek programhoz, illetve a munka világából való fokozatos kivonuláshoz. (2) Járulék-kiegészítés akkor nyújtható, ha a munkáltató munkavállalóinak statisztikai állományi létszáma 10%-ának, de legalább 5 főnek a részvételével a Péptv. 4/A. §-ában meghatározott prémiumévek programot indít, és ezzel egyidejűleg a) legalább 30 fő munkavállaló munkaszerződését, illetve munkaköri feladatait érintő szerkezetátalakítást – magas minőségű, korszerű termékek gyártására, valamint szolgáltató tevékenység végzésére alkalmas, új profilt, tevékenységet eredményező beruházást – hajt végre, vagy b) legalább a munkavállalói létszáma 10%-ának megfelelő, de legalább 5 fős létszámbővítést hajt végre. 3. § (1) A járulék-kiegészítés összege: a) a programban részt vevőnek a munkaszerződés módosítását közvetlenül megelőzően érvényes havi bruttó munkabére utáni, valamint a Péptv. 4/A. § (1) bekezdés db) pontjában meghatározott munkabére után számított nyugdíjjárulék, nyugdíjbiztosítási járulék, illetve magánnyugdíjpénztári tagdíj különbözete, b) de legfeljebb az igényléskor érvényes, teljes munkaidőre járó kötelező legkisebb munkabér kétszerese után számított nyugdíjjárulék, nyugdíjbiztosítási járulék, illetve magánnyugdíjpénztári tagdíj fele. (2) A járulék-kiegészítés összege a programban részt vevő munkavállaló munkaviszonyának megszűnéséig, de legfeljebb 3 évre állapítható meg. 4. § (1) A munkaügyi központ a munkáltatóval támogatási szerződést köt, amely tartalmazza a) a munkáltatónál munkaviszonyban álló munkavállalók létszámát a prémiumévek program indításának időpontjában, valamint a programban részt vevő munkavállalói statisztikai állományi létszámot, b) a prémiumévek programban részt vevő munkavállalóknak a programba történő belépést megelőző, illetve az azt követően érvényes havi bruttó munkabérét, az azokhoz kapcsolódó járulék-kiegészítés összegét személyenkénti bontásban, c) a b) pontban szereplő adatok alapján megállapított járulék-kiegészítés összegét személyenkénti bontásban és együttesen, hónapokra lebontva, d) a munkaügyi központ kötelezettségvállalását a nyugdíjjárulék-, nyugdíjbiztosítási járulék-kiegészítés összegének a Nyugdíjbiztosítási Alap felé, illetőleg a tagdíj-kiegészítés összegének az érintett magánnyugdíjpénztár részére történő átutalásával kapcsolatos intézkedés megtételére vonatkozóan, e) a munkáltató által vállalt szerkezetátalakítás leírását, a végrehajtás határidejét vagy a létszámbővítéssel kapcsolatos munkáltatói kötelezettségvállalást arra nézve, hogy a létesített munkaviszonyokat egy évig fenntartja, f) a támogatási szerződésben vállaltak ellenőrzésének módját, a munkáltatót az e) pontban szereplő kötelezettségei végrehajtásáról szóló beszámoló tartalmát, teljesítésének határidejét, valamint a szerződés megszegésének (2) bekezdésben szereplő következményeit, továbbá g) egyéb, a felek által fontosnak tartott feltételeket. (2) A munkaügyi központ a támogatási szerződésben foglaltakat – a munkáltatói beszámoló alapján – ellenőrzi. Ha a munkáltató a szerződésben vállalt kötelezettségeit neki felróható okból nem teljesíti, a munkaügyi központ, illetve a Foglalkoztatási Hivatal az 5. § (5) bekezdése szerint jár el, ezen túlmenően a munkaügyi központ határozattal kötelezi a munkáltatót az ok bekövetkezésétől terjedő időre megállapított járulék-kiegészítésnek a Munkaerőpiaci Alap foglalkoztatási alaprésze részére történő megtérítésére. (3) A munkaügyi központ eljárására egyebekben az államigazgatási, illetve a közigazgatási eljárás általános szabályait kell alkalmazni. 5. § (1) A munkaügyi központ évente november 30-ig megküldi az általa kötött támogatási szerződésben megállapított, tárgyévre vonatkozó járulék-kiegészítésre vonatkozó adatokat személyenkénti és havonkénti bontásban, valamint összesítve a Foglalkoztatási Hivatal részére. (2) 4 A Foglalkoztatási Hivatal az (1) bekezdésben foglalt adatok összesítésével, a Nyugdíjbiztosítási Főigazgatósággal történt egyeztetést követően az 1. § a) pontjában meghatározott, a járulék-kiegészítésre való jogosultságuknak a tárgyévben történő megszűnésével érintett munkavállalók után, a prémiumévek programban történő részvételük teljes ideje alatt nyugdíjjárulék-, illetve nyugdíjbiztosítási járulék-kiegészítés címén nyújtott támogatások együttes összegére vonatkozó megtérítési igényt nyújt be a minisztériumhoz a tárgyév december 10-éig. (3) 5 A magánnyugdíjpénztári tagdíj-kiegészítés vonatkozásában a Foglalkoztatási Hivatal a (2) bekezdésben meghatározott időpontig közli a minisztériummal pénztárankénti kimutatásban a magánnyugdíjpénztári tagdíjfizetéssel érintett pénztártag nevét, TAJ-számát, a magánnyugdíjpénztár nevét, címét, a tárgyévi prémiumévek programban töltött ideje időtartamát (kezdő és befejező időpontját), a tagdíjkülönbözet megállapítása érdekében figyelembe vett járulékalap, a tagdíj, továbbá a tagdíjkülönbözet összegét. (4) 6 A minisztérium a Foglalkoztatási Hivatal által benyújtott igény beérkezését követő 10 munkanapon belül intézkedik az igényelt összegeknek a Munkaerőpiaci Alap foglalkoztatási alaprészéből a Nyugdíjbiztosítási Alap, illetve az érintett magánnyugdíjpénztár részére történő átcsoportosításáról. Ezzel egyidejűleg értesíti a magánnyugdíjpénztárat – tagjai vonatkozásában – a (3) bekezdésben meghatározott adatokról. (5) A 4. § (2) bekezdésében szereplő esetben a munkaügyi központ az (1) bekezdés szerinti összesítés elkészítésekor a támogatási szerződésben foglaltakat megszegő munkáltató, illetve munkavállaló személyéről tájékoztatást ad a Foglalkoztatási Hivatal részére, megjelölve a szerződés megszegésének időpontját. A Foglalkoztatási Hivatal az igények (2) bekezdés szerinti összesítésekor csak a szerződésszegés időpontjáig terjedő időszakra megállapított járulék-kiegészítés összegét veszi figyelembe. 6. § Ez a rendelet 2005. október 1-jén lép hatályba. 1 A rendeletet a 3/2012. (II. 10.) NGM rendelet 25. § (2) bekezdés f) pontja hatályon kívül helyezte 2012. február 11. napjával. 2 Az 1. § b) pontja a 27/2010. (XII. 31.) NGM rendelet 44. § a) pontja szerint módosított szöveg. 3 Az 1. § c) pontja a 27/2010. (XII. 31.) NGM rendelet 44. § b) pontja szerint módosított szöveg. 4 Az 5. § (2) bekezdése a 27/2010. (XII. 31.) NGM rendelet 44. § c) pontja szerint módosított szöveg. 5 Az 5. § (3) bekezdése a 27/2010. (XII. 31.) NGM rendelet 44. § d) pontja szerint módosított szöveg. 6 Az 5. § (4) bekezdése a 27/2010. (XII. 31.) NGM rendelet 44. § e) pontja szerint módosított szöveg.