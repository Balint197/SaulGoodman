18/2004. (IV. 25.) FMM rendelet az Egységes Munkaügyi Nyilvántartás keretében használt azonosító kódok képzésére, kiadására és alkalmazására vonatkozó szabályokról 1 2008.05.16. A foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) 58. §-a (8) bekezdésének f) pontjában foglalt felhatalmazás alapján – az informatikai és hírközlési miniszterrel egyetértésben – a következőket rendelem el: Általános rendelkezések 1. § A rendelet hatálya kiterjed a) a Munka Törvénykönyvéről szóló 1992. évi XXII. törvény hatálya alá tartozó munkaviszonyban munkavállalót foglalkoztató munkaadóra (a továbbiakban: munkaadó), b) az a) pontban meghatározott munkaadóval munkaviszonyban álló munkavállalóra (a továbbiakban: munkavállaló), c) a Foglalkoztatási Hivatalra, illetőleg a szervezetébe tartozó Munkaügyi Nyilvántartó Központra (a továbbiakban: Központ), a megyei (fővárosi) munkaügyi központokra (a továbbiakban: munkaügyi központ), és d) a munkaügyi ellenőrzésről szóló 1996. évi LXXV. törvény 2. §-ában meghatározott munkaügyi ellenőrzést végző szervek felügyelőjére (a továbbiakban: felügyelő). 2. § (1) Az Egységes Munkaügyi Nyilvántartásban (a továbbiakban: Nyilvántartás) használt azonosító kódok a következők: a) a saját adatokhoz való hozzáférést biztosító kód a munkaadó részére (munkaadói kód), b) a saját adatokhoz való hozzáférést biztosító kód a munkavállaló részére (munkavállalói kód), c) a hatósági hozzáférést biztosító kód a munkaügyi ellenőrzést végző szervek részére (hatósági kód). (2) Az (1) bekezdésben meghatározott azonosító kódok képzését a Központ végzi. A munkaadói és munkavállalói kód igénylése 3. § (1) A munkaadói és a munkavállalói kód kizárólag kérelem alapján adható ki. (2) Az (1) bekezdésben meghatározott azonosító kódot a munkavállaló, illetve a munkaadó vagy képviselője a) személyesen, munkavállaló kérelmező esetén az értesítési címe szerint, illetőleg munkaadó kérelmező esetén a székhelye (telephelye) szerint illetékes munkaügyi központ kirendeltségén (a továbbiakban: kirendeltség) a melléklet szerinti kérelem kitöltésével és benyújtásával, b) írásban a melléklet szerinti kérelemnek a Központhoz postai úton történő benyújtásával igényelheti. (3) A kirendeltség az ott benyújtott kérelmet annak átvétele igazolását követően legkésőbb az átvételt követő munkanapon továbbítja a Központ részére. A munkaadói és munkavállalói kód iránti kérelem elbírálása 4. § (1) A kérelem elbírálására és a 2. § a) és b) pontjaiban meghatározott azonosító kód kiadására a Központ jogosult. (2) A beérkezett kérelmeket és a bejelentett adatok valódiságát a Központ öt napon belül megvizsgálja, és az azonosítás érdekében adategyezetést végez. (3) A Központ a kérelmező által megadott adatok valódiságának vizsgálatát a saját nyilvántartása alapján, illetve a jogszabályok által meghatározott jogkörében más nyilvántartásokban kezelt adatokkal történő egyeztetéssel végzi. (4) A Központ, amennyiben a kérelmezőnek az adatok hozzáféréséhez való jogosultsága megállapítható, intézkedik az azonosító kód képzéséről, és annak átvétele időpontjáról értesíti a kérelmezőt. (5) A Központ a kérelem elutasításáról határozatot hoz, ha a kérelmező adatokhoz való hozzáférési jogosultsága nem állapítható meg, és így számára az azonosító kód nem adható ki. (6) Az (5) bekezdés szerinti határozat elleni fellebbezést a Foglalkoztatási Hivatal főigazgatója bírálja el. (7) A kérelem alapján lefolytatott eljárás illeték- és díjmentes. A munkaadói és munkavállalói kód képzése 5. § (1) A 2. § a) és b) pontjaiban meghatározott azonosító kód öt számjegyű kombináció, amely a képzési eljárásban hozzá rendelt azonosítóval együtt biztosítja, hogy a jogosultság alapján hozzáférhető adatok köre egyedi módon kapcsolódjon össze. Munkaadói azonosító az adószám, illetve, adószámmal nem rendelkező magánszemély munkaadó esetében az adóazonosító jel. A munkavállalói azonosító a TAJ szám. (2) Az azonosító kódot a képzést követően a Központ megküldi munkavállaló kérelmező esetén az értesítési címe szerint, illetőleg munkaadó kérelmező esetén a székhelye (telephelye) szerint illetékes kirendeltségnek. A munkaadói és munkavállalói kód átvétele 6. § (1) A 2. § a) és b) pontjaiban meghatározott azonosító kódot a munkavállaló személyesen az értesítési címe szerint illetékes, illetőleg a munkaadó személyesen vagy képviselője útján a székhelye (telephelye) szerint illetékes kirendeltségen veheti át. (2) Az azonosító kód átvételekor a kérelmezőt személyazonossága megállapítását követően tájékoztatni kell a kód alkalmazásának és használatának szabályairól, valamint az azzal kapcsolatos kötelezettségeiről. (3) Az azonosító kódot a kérelmező zárt borítékban veszi át. A boríték átvételét az átvevő aláírásával igazolja. (4) A kiadott azonosító kódról és az annak alapján hozzáférhető adatok köréről a Központ külön nyilvántartást vezet. A hatósági kódra vonatkozó rendelkezések 7. § (1) A hatósági kódot az 1. § d) pontja szerinti munkaügyi ellenőrzést végző szerv saját hatáskörben igényli a Központtól a vele közszolgálati jogviszonyban álló felügyelő részére. (2) A hatósági kód a felügyelő részére a közszolgálati jogviszonyából eredő feladatai ellátása érdekében adható ki. A hatósági kód a munkaügyi ellenőrzéssel érintett munkaadó teljes adatállományához való hozzáférést biztosít. (3) A felügyelő a Nyilvántartás adatairól közszolgálati jogviszonyából eredő ellenőrzési tevékenysége keretében a hatósági kód alkalmazásával tone üzemmódú telefonon, vagy elektronikus úton kérhet tájékoztatást. (4) A hatósági kód igénylésének, valamint a 8. és 9. §-okban foglaltaknak a hatósági kóddal összefüggésben történő végrehajtása módját a munkaügyi ellenőrzést végző szerv és a Központ közötti megállapodás tartalmazza. Az azonosító kóddal kapcsolatos kötelezettségek 8. § (1) Az azonosító kódot a birtokosa köteles megvédeni a jogosulatlan hozzáféréstől. (2) Az azonosító kód birtokosa köteles a Központnak azonnal bejelenteni, illetve a felügyelő köteles a munkaadóját haladéktalanul értesíteni, ha az azonosító kód elveszik, ha az jogosulatlan számára hozzáférhetővé vált, továbbá, ha annak használata során rendellenesség észlelhető. (3) A jogosultság fennállása esetén a Központ új azonosító kódot ad: a) a birtokosának bejelentése és kérelme, valamint a felügyelő munkaadójának értesítése alapján, ha a birtokos, illetve a felügyelő az azonosító kódját elvesztette, b) a birtokosának bejelentése és kérelme, valamint a felügyelő munkaadójának értesítése alapján, ha az azonosító kód jogosulatlan számára hozzáférhetővé vált, vagy c) a birtokosának bejelentése és kérelme, valamint a felügyelő munkaadójának értesítése alapján, ha az azonosító kód használata során rendellenességet észlel. (4) A Központ ügyfélszolgálata az azonosító kód birtokosa részére az azonosító kód használatával kapcsolatban tájékoztatást ad. Az azonosító kód érvényességének szüneteltetése, illetve megszűnése 9. § (1) Az azonosító kód érvényessége szünetel, ha annak birtokosa a rendszer használata során érvényes azonosítóját egymásután háromszor nem tudta megadni. Az érvényesség helyreállításának időpontjáról kérelmére a Központ tájékoztatást ad a birtokos részére. (2) Az azonosító kód érvényessége megszűnik, ha a) azt az arra jogosult kéri, b) birtokosa új azonosító kódot kap, c) a munkaügyi ellenőrzést végző szerv bejelenti a felügyelő közszolgálati jogviszonyának megszűnését, d) a kiadás alapjául szolgáló adatokról bebizonyosodik azok valótlansága, továbbá, ha e) az azonosító kód használatával kapcsolatosan visszaélésre utaló körülmények merülnek fel. (3) Az azonosító kód érvényességének szünetelését, illetve megszűnését a Központ a nyilvántartásában haladéktalanul átvezeti, és erről értesíti az azonosító kód birtokosát. A biztonsági üzemeltetés 10. § A Központ a rendszer üzemeltetése során biztosítja, hogy jogosulatlan személyek mások nyilvántartásba vett adataihoz ne férjenek hozzá, s folyamatosan rögzíti a Nyilvántartással kapcsolatos adatigénylések eseményeit oly módon, hogy azok visszakereshetőek legyenek. Záró rendelkezések 11. § (1) Ez a rendelet 2004. május 1-jén lép hatályba. (2) 2 Melléklet a 18/2004. (IV. 25.) FMM rendelethez Kérelem munkaadói azonosító kód kiadása iránt A kérelmező munkaadó adatai Adószám: ⬜⬜⬜⬜⬜⬜⬜⬜–⬜–⬜⬜ Adóazonosító jel: ⬜⬜⬜⬜⬜⬜⬜⬜⬜⬜ Megnevezés: Székhely címe: ⬜⬜⬜⬜ Telephely címe*: ⬜⬜⬜⬜ Ügyintéző neve: Ügyintéző telefonszáma: ⬜⬜/⬜⬜⬜⬜⬜⬜⬜ A kérelem benyújtásának indoka**: a) első ízben igényli a munkaadói azonosító kódot, b) új munkaadói azonosító kódot igényel a korábbi kód érvényességének megszűnése miatt. Dátum: .............................................................................. .......................................................................... aláírás P. H. _______ * Csak akkor kell kitölteni, ha a munkaadói azonosító kód felhasználása egy telephelyhez kötődik. ** A megfelelő rész aláhúzandó. Kérelem munkavállalói azonosító kód kiadása iránt A kérelmező munkavállaló adatai TAJ szám: ⬜⬜⬜ ⬜⬜⬜ ⬜⬜⬜ Név: Születéskori név: Neme: férfi/nő      Anyja neve: Születési helye: Születés dátuma: ⬜⬜⬜⬜⬜⬜⬜⬜ Értesítési címe*: ⬜⬜⬜⬜ A kérelem benyújtásának indoka**: a) első ízben igényli a munkavállalói azonosító kódot, b) új munkavállalói azonosító kódot igényel a korábbi kód érvényességének megszűnése miatt. Dátum: .............................................................................. .......................................................................... aláírás _______ * Az értesítési címem nyilvántartásához hozzájárulok. ** A megfelelő rész aláhúzandó. 1 A rendeletet a 27/2010. (XII. 31.) NGM rendelet 75. § b) pontja hatályon kívül helyezte 2011. január 1. napjával. 2 A 11. § (2) bekezdését a 118/2008. (V. 8.) Korm. rendelet 8. §-ának 32. pontja hatályon kívül helyezte.