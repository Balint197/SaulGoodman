1/2006. (II. 2.) FMM rendelet a rendezett munkaügyi kapcsolatok feltételeinek igazolására alkalmas iratokról 1 2009.11.01. Az államháztartásról szóló 1992. évi XXXVIII. törvény 124. §-ának (8) bekezdésében foglalt felhatalmazás alapján a rendezett munkaügyi kapcsolatok feltételeinek igazolására alkalmas iratok köréről a következőket rendelem el: 1. § 2 E rendelet szabályait kell alkalmazni a) a Munka Törvénykönyvéről szóló 1992. évi XXII. törvény (a továbbiakban: Mt.) , b) a közalkalmazottak jogállásáról szóló 1992. évi XXXIII. törvény , c) a köztisztviselők jogállásáról szóló 1992. évi XXIII. törvény , d) a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény , e) a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény , f) a bírák jogállásáról és javadalmazásáról szóló 1997. évi LXVII. törvény , g) az ügyészségi szolgálati viszonyról és az ügyészségi adatkezelésről szóló 1994. évi LXXX. törvény , h) az igazságügyi alkalmazottak szolgálati jogviszonyáról szóló 1997. évi LXVIII. törvény hatálya alá tartozó munkáltatóra (a továbbiakban: munkáltató), valamint i) 3 a támogatást nyújtóra a külön jogszabályban meghatározott, a központi költségvetésből és az elkülönített állami pénzalapokból nyújtható állami támogatás igénylésével kapcsolatos eljárás, valamint az állami támogatásra vonatkozó jogosultság megállapítása során. 2. § 4 (1) 5 A rendezett munkaügyi kapcsolatoknak az államháztartásról szóló 1992. évi XXXVIII. törvény (a továbbiakban: Áht.) 15. §-ában meghatározott követelményei teljesülésének megállapítása alapjául a következő iratok szolgálnak: a) az Áht. 15. § (5) bekezdés a)–h) pontjában meghatározott feltételek tekintetében aa) a munkaügyi hatóság és ab) – a bányászatról szóló 1993. évi XLVIII. törvény hatálya alá tartozó munkáltató esetén – a bányahatóság által a munkaügyi ellenőrzésről szóló 1996. évi LXXV. törvény (a továbbiakban: Met.) alapján nyilvánosságra hozott adatokat tartalmazó, továbbá b) az Áht. 15. § (5) bekezdés a) pontja tekintetében az állami adóhatóság által az adózás rendjéről szóló 2003. évi XCII. törvény (a továbbiakban: Art.) alapján nyilvánosságra hozott adatokat tartalmazó, és c) az Áht. 15. § (5) bekezdés h) pontjában meghatározott feltétel tekintetében az egyenlő bánásmód követelményének érvényesülését ellenőrző hatóság által az egyenlő bánásmódról és az esélyegyenlőség előmozdításáról szóló 2003. évi CXXV. törvény (a továbbiakban: Ebktv.) alapján vezetett nyilvántartásból nyilvánosságra hozott adatokat tartalmazó, a 2/B. § szerint készített irat. (2) A munkáltató a támogatás igénylésével egyidejűleg büntetőjogi felelőssége tudatában arról is nyilatkozik, hogy vonatkozásában a rendezett munkaügyi kapcsolatoknak az Áht. 15. § (5) bekezdésében meghatározott követelményei teljesülnek. (3) Az (1) bekezdésben meghatározott iratok helyett a rendezett munkaügyi kapcsolatok megállapításának alapjául a) a polgári nemzetbiztonsági szolgálatok esetében a Miniszterelnöki Hivatal, b) a honvédelmi ágazathoz külön jogszabály alapján tartozó munkáltató esetében a Honvédelmi Minisztérium, c) a büntetés-végrehajtási szervezet esetében az Igazságügyi és Rendészeti Minisztérium, d) az igazságügyi és rendészeti miniszter irányítása alá tartozó fegyveres és rendvédelmi szervek esetében az Igazságügyi és Rendészeti Minisztérium által kiállított igazolás szolgál. 2/A. § 6 (1) Pályázati úton nyújtott támogatások esetében a) a támogatást nyújtó, b) – olyan támogatási eljárásban, amelynek lebonyolításában jogszabály felhatalmazása vagy megbízás alapján más szervezet működik közre – a pályázati eljárás lebonyolításában közreműködő szerv a támogatási szerződés megkötését megelőzően a 2. § (1) bekezdésében meghatározott iratok alapján ellenőrzi azt, hogy a pályázó munkáltató vonatkozásában teljesülnek-e a rendezett munkaügyi kapcsolatok Áht. -ben meghatározott követelményei. (2) A közigazgatási hatósági eljárás és szolgáltatás általános szabályairól szóló 2004. évi CXL. törvény hatálya alá tartozó eljárásban megállapított támogatások esetében az eljárás lefolytatására illetékes támogatást nyújtó szerv, illetve – olyan támogatási eljárásban, amelynek lebonyolításában jogszabály felhatalmazása vagy megbízás alapján más szervezet működik közre – a pályázati eljárás lebonyolításában közreműködő szerv a 2. § (1) bekezdésében meghatározott iratok alapján a támogatásról szóló határozat meghozatalát, illetőleg a hatósági szerződés megkötését megelőzően ellenőrzi azt, hogy teljesülnek-e a támogatást igénylő munkáltató vonatkozásában a rendezett munkaügyi kapcsolatok Áht. -ben meghatározott követelményei. (3)–(4) 7 2/B. § 8 (1) A támogatást nyújtó szerv minden egyes támogatási eljárásban írásban köteles dokumentálni, hogy a Met. , az Ebktv. , valamint az Art. rendelkezései szerint nyilvánosságra hozott adatokból ellenőrizte, hogy a támogatás igénylője megfelel a rendezett munkaügyi kapcsolatok jogszabályban meghatározott követelményének. (2) Az írásbeli dokumentáció tartalmazza a munkaügyi hatóság, az egyenlő bánásmód követelményének érvényesülését ellenőrző hatóság, valamint az állami adóhatóság honlapján szereplő adatok közül a támogatás iránti kérelmet benyújtó munkáltatóra vonatkozóan kinyomtatott adatokat tartalmazó iratot. Amennyiben az adatok kinyomtatására bármilyen – különösen technikai – okból nincs lehetőség, a dokumentációnak tartalmaznia kell a támogatási ügyet döntésre előkészítő ügyintéző hivatalos feljegyzését a támogatás igénylőjére vonatkozóan a nyilvántartásban szereplő adatokról, a nyilvántartásba való betekintés időpontjáról és arról, hogy a támogatás igénylőjére vonatkozó adatok kinyomtatására nem volt lehetőség. A feljegyzést az ügyintéző aláírásával látja el. Záró rendelkezések 3. § E rendelet a kihirdetését követő harmadik napon lép hatályba. 1 A rendeletet az 1/2012. (I. 26.) NGM rendelet 15. § (2) bekezdése hatályon kívül helyezte 2012. január 27. napjával. 2 Az 1. § záró szövegrésze a 14/2009. (V. 29.) SZMM rendelet 3. § (4) bekezdése szerint módosított szöveg. 3 Az 1. § i) pontja a 8/2006. (V. 22.) FMM rendelet 1. §-ával megállapított szöveg, alkalmazására lásd e módosító rendelet 4. § (1) bekezdését. 4 A 2. § a 14/2009. (V. 29.) SZMM rendelet 1. §-ával megállapított szöveg. 5 A 2. § (1) bekezdése a 14/2009. (V. 29.) SZMM rendelet 3. § (5) bekezdésével megállapított szöveg. 6 A 2/A. §-t a 8/2006. (V. 22.) FMM rendelet 3. §-a iktatta be, szövege a 3/2006. (IX. 15.) SZMM rendelet 2. §-ával megállapított szöveg. Ez utóbbi módosító rendelet 4. § (1) bekezdése alapján a rendelkezést a folyamatban lévő támogatási programok, illetve az el nem bírált támogatási igények alapján nyújtott támogatásokra is alkalmazni kell. 7 A 2/A. § (3)–(4) bekezdése a 3/2006. (IX. 15.) SZMM rendelet 4. § (2) bekezdése alapján hatályát vesztette 2008. január 1. napján. 8 A 2/B. §-t a 3/2006. (IX. 15.) SZMM rendelet 3. §-a iktatta be, szövege a 14/2009. (V. 29.) SZMM rendelet 3. § (6) bekezdésével megállapított szöveg.