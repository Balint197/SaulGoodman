30/2004. (XII. 21.) FMM rendelet a különleges foglalkoztatási állományba helyezett köztisztviselő elhelyezkedését segítő munkaerőpiaci szolgáltatások és azok igénybevételének részletes szabályairól 1 2011.01.01. A prémiumévek programról és a különleges foglalkoztatási állományról szóló 2004. évi CXXII. törvény (a továbbiakban: PéPtv.) 7. §-ának (5) bekezdésében foglalt felhatalmazás alapján – a belügyminiszterrel egyetértésben – a következőket rendelem el: 1. § E rendelet hatálya kiterjed: a) a PéPtv. 5. §-ában meghatározott különleges foglalkoztatási állományba helyezett köztisztviselőkre, ügykezelőkre (a továbbiakban együtt: köztisztviselő), valamint munkáltatójukra, továbbá b) 2 a fővárosi és megyei kormányhivatal munkaügyi központja (a továbbiakban: munkaügyi központ). 2. § E rendelet alkalmazásában 1. foglalkoztatásra irányuló jogviszony: a közszolgálati, a közalkalmazotti jogviszony, illetőleg a munkaviszony; 2. foglalkoztatást elősegítő támogatás: a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) alapján nyújtott, valamint a Munkaerőpiaci Alap által részben vagy egészben finanszírozott támogatások; 3. keresőtevékenység: az Flt. 58. §-a (5) bekezdésének e) pontjában meghatározott tevékenység; 4. közvetítést kérő személy: az, aki álláskeresés céljából munkaközvetítést kíván igénybe venni; 5. magán-munkaközvetítő: az a belföldi székhellyel rendelkező jogi személy, jogi személyiséggel nem rendelkező gazdasági társaság, valamint egyéni vállalkozó, amely a munkaerő-kölcsönzési és a magán-munkaközvetítői tevékenység nyilvántartásba vételéről és folytatásának feltételeiről szóló 118/2001. (VI. 30.) Korm. rendelet 17. §-a alapján a munkaügyi központtal együttműködési megállapodást kötött; 6. munkaerőpiaci szolgáltatás: az Flt. 13/A. §-ában meghatározott, a munkaügyi központ által nyújtott, illetőleg általa felajánlott szolgáltatás. A kapcsolattartás 3. § (1) A munkaügyi központ a köztisztviselő részére munkaerőpiaci szolgáltatást nyújt, ha a különleges foglalkoztatási állományba helyezését megelőzően írásban nyilatkozik arról, hogy a) hozzájárul a munkaerőpiaci szolgáltatások igénybevételéhez szükséges adatainak (TAJ szám, személyi adatok, iskolai végzettség, szakképzettség, korábban betöltött munkakörök, szakmai gyakorlat) a munkaügyi központ kirendeltsége (a továbbiakban: kirendeltség) által történő nyilvántartásba vételéhez, és b) elhelyezkedése érdekében a kirendeltséggel kapcsolattartási kötelezettséget vállal. (2) A kapcsolattartás keretében a köztisztviselő a) a kirendeltségnél jelentkezik és közvetítést kérő személyként nyilvántartásba vételét kéri, b) a részére javasolt munkaerőpiaci szolgáltatást igénybe veszi, c) mérlegeli a felajánlott foglalkoztatási lehetőséget, és ennek eredményéről tájékoztatja a kirendeltséget, d) a kirendeltséggel a 4. § (3) bekezdése szerinti álláskeresési megállapodást köt, e) az adataiban történt változást, a keresőtevékenység folytatását, illetőleg a különleges foglalkoztatási állományba helyezés megszűnését – a változás bekövetkezését, a keresőtevékenység megkezdését, illetőleg az állományba helyezés megszűnését követő nyolc napon belül – bejelenti a kirendeltségen. (3) A kirendeltség a) személyes beszélgetést folytat a köztisztviselővel a képzettségének, elvárásainak és egyéb körülményeinek, valamint a munkaerőpiaci igényeknek megfelelő foglalkozási lehetőségek meghatározása érdekében, b) feltárja a foglalkoztatással kapcsolatos, illetőleg az azt akadályozó körülményeket, c) a sikeres elhelyezkedés elősegítése érdekében munkaerőpiaci szolgáltatások igénybevételét ajánlja fel, d) munkaközvetítést folytat, e) tájékoztatást nyújt a foglalkoztatást elősegítő támogatásokról, különösen a munkaerőpiaci képzési lehetőségekről. A munkaerőpiaci szolgáltatások igénybevétele 4. § (1) A köztisztviselő részére a kirendeltség a) munkaközvetítést folytat, illetőleg b) magán-munkaközvetítő szolgáltatásainak igénybevételét ajánlhatja fel. (2) Foglalkoztatást akadályozó körülmény feltárása esetén – az eredményes munkaközvetítés céljából – a köztisztviselő részére felajánlható munkaerőpiaci szolgáltatások különösen: a) a munkaerőpiaci információ nyújtása, b) a munkatanácsadás, c) a pályatanácsadás, d) az egyéni álláskeresési tanácsadás, e) az álláskeresési technikák oktatása, f) az álláskereső klub, g) az állásbörzén történő részvétel, h) a rehabilitációs tanácsadás, i) a pszichológiai tanácsadás. (3) A köztisztviselő a kirendeltséggel álláskeresési megállapodást köt, amely tartalmazza a munkába állás érdekében tervezett tevékenységeket, így különösen a köztisztviselő a) kirendeltségen történő jelentkezésének gyakoriságát, b) a részére felajánlott, a munkaügyi központ által nyújtott vagy támogatott munkaerőpiaci szolgáltatások, illetőleg foglalkoztatást elősegítő támogatások igénybevételének módját, c) az önálló álláskeresés formáit, d) a kirendeltséggel szemben fennálló tájékoztatási kötelezettségének tartalmát, az álláskeresés eredményére, illetőleg az adataiban és körülményeiben bekövetkezett változásokra vonatkozóan. (4) A kirendeltség a köztisztviselővel legalább havonta – a kirendeltség által meghatározott időpontban – közösen értékeli az álláskeresési megállapodásban foglaltak megvalósulását, és ennek alapján mérlegelik a megállapodás tartalmának módosítását. Eljárási szabályok 5. § (1) Ha a köztisztviselő a különleges foglalkoztatási állományba helyezéséhez írásban hozzájárult, a PéPtv. 5. §-a (1) bekezdésének d) pontjában megjelölt kinevezés módosítás előtt a munkáltató köteles a köztisztviselőt felhívni a 3. § (1) bekezdésében meghatározott nyilatkozat megtételére. (2) A munkáltató a kinevezés módosításával egyidejűleg, az e rendelet melléklete szerinti formanyomtatvány használatával megküldi a nyilatkozatot és a munkaerőpiaci szolgáltatások igénybevételéhez szükséges adatokat a köztisztviselő lakóhelye (tartózkodási helye) szerint illetékes kirendeltséghez. (3) A kirendeltség írásban értesíti a köztisztviselőt az első jelentkezés időpontjáról. (4) A köztisztviselő az álláskeresési megállapodás egy példányának átadásával tájékoztatja a munkáltatót a munkaügyi központtal történő kapcsolattartás tartalmáról és módjáról. (5) A munkáltató a PéPtv. 4. §-ának (2) bekezdésében megjelölt munkavégzés elrendelésekor figyelembe veszi az álláskeresési megállapodásban foglaltakat annak érdekében, hogy a munkaidő-beosztás lehetővé tegye a kapcsolattartási kötelezettség teljesítését, valamint az álláskeresési megállapodásban foglalt munkaerőpiaci szolgáltatások és támogatások igénybevételét. (6) A kirendeltség értesíti a munkáltatót, ha a köztisztviselő a munkaközvetítés eredményeként foglalkoztatásra irányuló jogviszonyt létesített, illetőleg kapcsolattartási kötelezettségének nem tett eleget. (7) Az e rendeletben nem szabályozott kérdésekben az államigazgatási eljárás általános szabályairól szóló 1957. évi IV. törvény , az Flt. , továbbá a munkaerőpiaci szolgáltatásokról, valamint az azokhoz kapcsolódóan nyújtható támogatásokról szóló 30/2000. (IX. 15.) GM rendelet szabályait megfelelően alkalmazni kell. Záró rendelkezések 6. § (1) E rendelet 2005. január 1-jén lép hatályba. (2) E rendelet alapján munkaerőpiaci szolgáltatás a 2006. december 31-éig különleges foglalkoztatási állományba helyezett köztisztviselők részére nyújtható. Melléklet a 30/2004. (XII. 21.) FMM rendelethez Nyilatkozat Név: TAJ szám: Lakóhely: Tartózkodási hely: Levelezési cím: A különleges foglalkoztatási állományba helyezés időpontja: Munkáltató megnevezése és címe: Nyilatkozom, hogy a) hozzájárulok a munkaerőpiaci szolgáltatások igénybevételéhez szükséges TAJ szám, személyi adatok, valamint az alábbi adatok – munkaügyi központ kirendeltsége által történő – nyilvántartásba vételéhez, iskolai végzettség: szakképzettség: korábban betöltött munkakörök: szakmai gyakorlat: b) elhelyezkedésem érdekében a kirendeltséggel kapcsolattartási kötelezettséget vállalok. Tudomásul veszem, hogy a kapcsolattartás körében az alábbi kötelezettségek terhelnek: a) a kirendeltségnél való jelentkezés és közvetítést kérő személyként történő nyilvántartásba vétel kérése, b) a javasolt munkaerőpiaci szolgáltatás igénybevétele, c) a felajánlott foglalkoztatási lehetőség mérlegelése, és ennek eredményéről a kirendeltség tájékoztatása, d) álláskeresési megállapodás kötése a kirendeltséggel, e) az adatokban történő változásnak, a keresőtevékenység folytatásának, illetőleg a különleges foglalkoztatási állományba helyezés megszűnésének – a változás bekövetkezését, a keresőtevékenység megkezdését, illetőleg az állományba helyezés megszűnését követő nyolc napon belül – a kirendeltségen történő bejelentése. Kelt: Aláírás 1 A rendeletet a 3/2012. (II. 10.) NGM rendelet 25. § (2) bekezdés e) pontja hatályon kívül helyezte 2012. február 11. napjával. 2 Az 1. § b) pontja a 27/2010. (XII. 31.) NGM rendelet 42. §-ával megállapított szöveg.