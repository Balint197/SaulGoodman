26/2005. (XII. 27.) FMM rendelet a rehabilitációs akkreditációs díjról 1 2011.01.01. A foglalkoztatás elősegítéséről és a munkanélküliek ellátásáról szóló 1991. évi IV. törvény 58. §-a (8) bekezdésének g) pontjában foglalt felhatalmazás alapján – a pénzügyminiszterrel egyetértésben – a következőket rendelem el: 1. § (1) A megváltozott munkaképességű munkavállalókat foglalkoztató munkáltatók akkreditációjának, továbbá az akkreditált munkáltatók ellenőrzésének szabályairól szóló 176/2005. (IX. 2.) Korm. rendeletben szabályozott akkreditációs eljárásért a kérelmezőnek az e rendeletben meghatározott igazgatási szolgáltatási díjat (a továbbiakban: akkreditációs díj) kell fizetni. Az egyes eljárásokért fizetendő akkreditációs díj mértékét e rendelet melléklete határozza meg. (2) Ha a kérelmező a székhelyén kívül telephelyének, illetőleg fióktelepének akkreditálását is kérelmezi, az e rendelet mellékletében meghatározott akkreditációs díj összege telephelyenként, illetőleg fióktelepenként 50–50 ezer forinttal nő. 2. § (1) A feltételes tanúsítvány iránti kérelem esetén a kiemelt tanúsítvány iránti kérelemre meghatározott akkreditációs díjat – a telephelyenkénti, illetőleg fióktelepenkénti 50–50 ezer forintot is ideértve – kell megfizetni. (2) Ha a munkáltató a feltételes tanúsítvány érvényességének ideje alatt nem igazolja a kiemelt tanúsítvány megadásához szükséges feltételek teljesítését, az akkreditációs díj visszafizetésének helye nincs. 3. § (1) Egyszerűsített eljárás lefolytatása esetén az akkreditációs díj: a) az akkreditációs eljárás adataiban bekövetkezett változás átvezetése esetén 50 ezer forint, b) a korábban nem akkreditált telephely megjelölése esetén telephelyenként, illetőleg fióktelepenként 50–50 ezer forint, c) magasabb minősítés kérelmezése esetén a kérelmezett tanúsítvány és a már meglévő tanúsítvány – az egyszerűsített eljárás lefolytatása iránti kérelem benyújtásának időpontjában irányadó – akkreditációs díja közötti különbség, d) a telephely, fióktelep magasabb minősítésének kérelmezése esetén telephelyenként, illetőleg fióktelepenként 50–50 ezer forint. (2) Ha a kérelem egyszerűsített eljárás keretében nem bírálható el, a kérelmezőt határidő kitűzésével fel kell hívni a befizetett és a részére korábban kiadott akkreditációs tanúsítványra a felhívás időpontjában irányadó, e rendelet mellékletében megjelölt akkreditációs díj különbözetének megfizetésére, illetőleg az akkreditációs eljárás lefolytatása iránti kérelem előterjesztésére. 4. § 2 (1) 3 Az akkreditációs díj összegét a kérelem benyújtása előtt kell megfizetni postai befizetéssel vagy átutalással a Nemzeti Rehabilitációs és Szociális Hivatal 10032000-01493043-00000000 számú számlájára. (2) 4 (3) 5 A Nemzeti Rehabilitációs és Szociális Hivatal a számlájára beérkezett akkreditációs díj bevételekről elkülönített nyilvántartást köteles vezetni. 5. § (1) 6 A fellebbezés díja az első fokú eljárásra megállapított díj – ide nem értve a telephelyenként, illetőleg fióktelepenként fizetendő díjat – 50%-a, amelyet a Nemzeti Erőforrás Minisztérium Igazgatási 10032000-01425190-00000000 számú számlájára kell befizetni. (2) A fellebbezéshez csatolni kell az (1) bekezdés szerinti díj befizetésének igazolását (a teljesített banki igazolás másolata, postai feladóvevény másolata). (3) Ha a másodfokon eljáró szerv a fellebbezéssel megtámadott határozatot megsemmisíti, és új eljárás lefolytatását rendeli el, az új eljárást külön díj befizetése nélkül kell lefolytatni. (4) A fellebbezés díját vissza kell téríteni, ha az első fokú határozat részben vagy egészben jogszabálysértő volt. A visszatérítésről a másodfokú eljárásban hozott határozatban kell rendelkezni, és a visszafizetésről az első fokú határozatot hozó szerv az eljárás jogerős befejezését követő 30 napon belül köteles intézkedni. (5) 7 A jogorvoslati eljárás díja a Nemzeti Erőforrás Minisztérium bevétele, melyet a minisztérium nyilvántartásában elkülönítetten kezel. 6. § (1) Az akkreditációs díjról, valamint a jogorvoslati eljárás díjáról nyilvántartást kell vezetni, amely tartalmazza a befizető nevét és a befizetett díj összegét. (2) Az e rendeletben nem szabályozott kérdésekre az illetékekről szóló 1990. évi XCIII. törvény (a továbbiakban: Itv.) 28., 31., 82., 88. §-aiban előírt rendelkezéseket kell alkalmazni azzal az eltéréssel, hogy ahol az Itv. illetéket említ, azon díjat, ahol leletet említ, azon jegyzőkönyvet kell érteni.” 7. § Ez a rendelet 2006. január 1-jén lép hatályba. Rendelkezéseit a hatálybalépését követően kezdeményezett első és másodfokú eljárásokra kell alkalmazni. Melléklet a 26/2005. (XII. 27.) FMM rendelethez A rehabilitációs akkreditációs díj összege: Akkreditációs tanúsítvány típusa 19 fő alatt* 20–49 fő* 50–499 fő* 500–999 fő* 1000 fő felett * Alap 50 E Ft 70 E Ft 80 E Ft 100 E Ft 150 E Ft Rehabilitációs 150 E Ft 200 E Ft 300 E Ft 400 E Ft 500 E Ft Kiemelt – 300 E Ft 400 E Ft 600 E Ft 800 E Ft * Létszámon a megváltozott munkaképességű munkavállalóknak az eljárás kezdeményezését megelőző hat havi átlagos statisztikai állományi létszámát kell érteni. 1 A rendeletet a 38/2012. (XI. 16.) EMMI rendelet 6. § (4) bekezdés b) pontja hatályon kívül helyezte 2012. december 17. napjával. 2 A 4. § a 6/2009. (III. 12.) SZMM rendelet 1. §-ával megállapított szöveg. 3 A 4. § (1) bekezdése a 27/2010. (XII. 31.) NGM rendelet 47. § (1) bekezdésével megállapított szöveg. 4 A 4. § (2) bekezdését a 27/2010. (XII. 31.) NGM rendelet 75. § i) pontja hatályon kívül helyezte. 5 A 4. § (3) bekezdése a 27/2010. (XII. 31.) NGM rendelet 47. § (2) bekezdés a) pontja szerint módosított szöveg. 6 Az 5. § (1) bekezdése a 27/2010. (XII. 31.) NGM rendelet 47. § (2) bekezdés b) pontja szerint módosított szöveg. 7 Az 5. § (5) bekezdése a 27/2010. (XII. 31.) NGM rendelet 47. § (2) bekezdés c) pontja szerint módosított szöveg.