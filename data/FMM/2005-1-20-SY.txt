1/2005. (I. 19.) FMM rendelet a felnőttképzést folytató intézmények ellenőrzése során kiszabható bírságról 1 2007.12.29. A felnőttképzésről szóló 2001. évi CI. törvény 10. §-ának (6) bekezdésében kapott felhatalmazás alapján a következőket rendelem el: 1. § A rendelet hatálya kiterjed a) a felnőttképzésről szóló 2001. évi CI. törvény (a továbbiakban: Fktv.) 3. §-a (1) bekezdésének b) pontjában felsorolt felnőttképzést folytató intézményekre, szervezetekre, személyekre, b) a belső képzést folytató intézményekre [a továbbiakban a)–b) pontok együtt: felnőttképzést folytató intézmény], c) 2 a 2. § (1) bekezdésében meghatározott regionális munkaügyi központokra, d) a felnőttképzést folytató intézmények tevékenységének ellenőrzésében közreműködő szakértőkre. 2. § (1) 3 A felnőttképzési tevékenységet jogszerűtlenül folytató intézménnyel szemben bírság kiszabására a felnőttképzést folytató intézmények nyilvántartásba vételének részletes szabályairól szóló 48/2001. (XII. 29.) OM rendelet 1. számú mellékletében meghatározott regionális munkaügyi központ (a továbbiakban: munkaügyi központ) jogosult. (2) A bírságot úgy kell kiszabni, hogy annak mértéke igazodjon a) a kötelezettségszegés tartamához, ismétlődéséhez, b) a jogsértés súlyához. (3) 4 3. § 5 4. § (1) A felnőttképzést folytató intézmény tevékenységének ellenőrzését bárki kezdeményezheti, vagy arra hivatalból kerül sor. (2) Amennyiben az eljárás a képzésben részt vevő felnőtt vagy a képzéssel érintett természetes, illetve jogi személy kezdeményezésére indul és a bejelentés súlyos jogszabálysértésre utaló tényeket tartalmaz, a munkaügyi központnak az ellenőrzést haladéktalanul meg kell kezdenie. (3) A munkaügyi központ ellenőrzési tevékenysége akkreditált intézmény vagy akkreditált program ellenőrzése esetén nem terjed ki az akkreditációs követelmények megtartásának vizsgálatára. 5. § (1) 6 Amennyiben az ellenőrzéshez szakértő igénybevétele szükséges, az eljárásba egy, a Szociális és Munkaügyi Minisztérium által vezetett országos szakértői nyilvántartásba felvett, felnőttképzési igazgatás területen bejegyzett szakértőt vagy az Fktv. 10. §-ának (6) bekezdése alapján a szakmailag illetékes területi gazdasági kamarát kell bevonni. (2) 7 A szakértőnek kirendelése előtt írásban kell nyilatkoznia arról, hogy tevékenysége ellátásának a közigazgatási hatósági eljárás és szolgáltatás általános szabályairól szóló 2004. évi CXL. törvény 59. §-ának (1) bekezdésében meghatározott akadálya nincs. (3) 8 A kirendelt szakértő véleményének előterjesztése érdekében az érintett intézmény székhelyén, illetve a képzési helyszíneken szemlét tarthat, a felnőttképzéssel kapcsolatos dokumentumokba betekinthet. (4) 9 A szakértő véleményét a kirendeléséről szóló végzésben megjelölt határidőben köteles a munkaügyi központhoz benyújtani. A munkaügyi központ a szakértő véleményéről és az ellenőrzés eredményéről tájékoztatja a felnőttképzést folytató intézmény vezetőjét, aki arra 8 napon belül írásban észrevételt tehet. 6. § Akkreditált intézmény ellenőrzése esetén, ha a kirendelt szakértő az akkreditációs követelmények megsértését észleli, a munkaügyi központ a szakvélemény alapján a Felnőttképzési Akkreditáló Testületnél bejelentést tesz. 7. § A szakértői tevékenységért járó munkadíj mértéke legfeljebb 32 000 Ft, amely a vizsgálat során felmerülő költségeket nem tartalmazza. 8. § (1) A bírság kiszabásáról szóló határozatban fel kell tüntetni azt a számlaszámot, amelyre a bírságot a határozat jogerőre emelkedésétől számított 15 napon belül be kell fizetni. (2) A jogerős határozatban előírt fizetési határidő lejártát követően be nem fizetett bírságot a befizetés napjáig a fizetési határidő lejárta napján érvényes jegybanki alapkamat terheli. (3) 10 (4) 11 A bírság kiszabásáról szóló jogerős határozatot közzé kell tenni a munkaügyi központ honlapján. A felnőttképzési tevékenységtől eltiltást kimondó határozatot annak jogerőre emelkedésétől számított 8 napon belül meg kell küldeni a Szociális és Munkaügyi Minisztériumnak, és közzé kell tenni annak honlapján. 9. § 12 A bírságból befolyt pénzösszeg a felnőttképzés érdekében végzett fejlesztő tevékenység támogatására használható fel. 10. § Ez a rendelet a kihirdetését követő 8. napon lép hatályba. 1 A rendeletet a 4/2010. (II. 26.) SZMM rendelet 23. § (4) bekezdés e) pontja hatályon kívül helyezte 2010. március 6. napjával. 2 Az 1. § c) pontja a 7/2007. (II. 12.) SZMM rendelet 1. §-ával megállapított szöveg. 3 A 2. § (1) bekezdése a 7/2007. (II. 12.) SZMM rendelet 2. §-ával megállapított szöveg. 4 A 2. § (3) bekezdését a 19/2005. (X. 21.) FMM rendelet 11. § (1) bekezdése hatályon kívül helyezte. 5 A 3. §-t a 33/2007. (XII. 21.) SZMM rendelet 3. § (2) bekezdése hatályon kívül helyezte. 6 Az 5. § (1) bekezdése a 33/2007. (XII. 21.) SZMM rendelet 1. §-ával megállapított szöveg. E módosító rendelet 3. § (3) bekezdése alapján a rendelkezést a 2007. december 29. napját követően indult eljárásokban kell alkalmazni. 7 Az 5. § (2) bekezdése a 19/2005. (X. 21.) FMM rendelet 1. § (1) bekezdésével megállapított szöveg, e módosító rendelet 11. § (2) bekezdése alapján a 2005. november 1. után indult ügyekben és a megismételt eljárásban kell alkalmazni. 8 Az 5. § (3) bekezdése a 7/2007. (II. 12.) SZMM rendelet 3. §-ával megállapított szöveg. 9 Az 5. § (4) bekezdése a 19/2005. (X. 21.) FMM rendelet 1. § (2) bekezdésével megállapított szöveg, e módosító rendelet 11. § (2) bekezdése alapján a 2005. november 1. után indult ügyekben és a megismételt eljárásban kell alkalmazni. 10 A 8. § (3) bekezdését a 19/2005. (X. 21.) FMM rendelet 11. § (1) bekezdése hatályon kívül helyezte. 11 A 8. § (4) bekezdése a 7/2007. (II. 12.) SZMM rendelet 4. §-ával megállapított szöveg. 12 A 9. § a 33/2007. (XII. 21.) SZMM rendelet 2. §-ával megállapított szöveg. E módosító rendelet 3. § (3) bekezdése alapján a rendelkezést a 2007. december 29. napját követően indult eljárásokban kell alkalmazni.