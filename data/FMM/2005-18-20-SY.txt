18/2005. (X. 18.) FMM rendelet az álláskeresőként való nyilvántartásba vételről, a nyilvántartásból való törlésről, valamint az álláskeresési megállapodásról 1 2009.04.05. A foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) 58. §-a (8) bekezdésének b) pontjában foglalt felhatalmazás alapján – figyelemmel az Flt. 31. §-ában foglaltakra – a következőket rendelem el: 1. § A rendelet hatálya kiterjed a) az álláskeresőként nyilvántartásba vett, illetőleg az ilyen nyilvántartásba vételt kérő személyre, valamint b) 2 a regionális munkaügyi központra (a továbbiakban: munkaügyi központ). Álláskeresőként való nyilvántartásba vétel és a nyilvántartásból való törlés szabályai 2. § 3 (1) 4 A munkaügyi központ kirendeltsége (a továbbiakban: kirendeltség) álláskeresőként – kérelmére – azt a személyt veszi nyilvántartásba, aki: a) megfelel az Flt. 58. §-a (5) bekezdése d) pontjának 1–4. alpontjaiban meghatározott feltételeknek, és b) 5 kötelezettséget vállal arra, hogy elhelyezkedése érdekében a kirendeltséggel – az Flt. 54. § (9)–(10) bekezdésében foglaltak szerint – együttműködik. (2) Az Flt. 54. §-a (9) bekezdésének d) pontjában meghatározott aktív munkahelykeresőnek az a személy tekinthető, aki 30 napon belül képes és kész munkába állni a kirendeltség által felajánlott megfelelő munkahelyen, vagy az önmaga által talált olyan munkahelyen, ahol a heti munkaidő eléri a legalább 16 órát. 3. § Az Flt. 58. §-a (5) bekezdése d) pontjának 1–4. alpontjaiban meghatározott feltételek fennállását a kirendeltség különösen a nyilvántartásba vételt kérő személy nyilatkozata, továbbá az általa bemutatott iratok alapján állapítja meg. 3/A. § 6 Ha a rendelkezésre állási támogatásra jogosult személy a rendelkezésre állási támogatásra való jogosultság megállapítását megelőzően a 2008. december 31-én hatályos szabályok szerint rendszeres szociális segélyben részesült, és a kirendeltség álláskeresőként nyilvántartja, a közcélú foglalkoztatás időtartamára álláskeresőként való nyilvántartása szünetel. A rendelkezésre állási támogatásra való jogosultság megállapításáról, valamint a közcélú foglalkoztatás időtartamáról a települési önkormányzat tájékoztatja a kirendeltséget. 4. § 7 (1) A kirendeltség az álláskeresőt az Flt. 54. § (13) bekezdésében foglaltakon kívül – az (5) bekezdésben foglaltak kivételével – abban az esetben is törli a nyilvántartásból, ha a) az álláskereső kéri, b) az álláskereső a körülményeiben bekövetkezett változás miatt nem tekinthető a 2. § (2) bekezdésében meghatározott aktív munkahelykeresőnek, c) az álláskereső meghalt, d) az Flt. 58. § (5) bekezdés d) pont 1–4. alpontjaiban meghatározott feltételek bármelyike megszűnt. (2) Az álláskeresőt a) az (1) bekezdés a) pontjában meghatározott esetben az álláskereső kérelmében meghatározott időponttól, de legkorábban a törlés iránti kérelem benyújtásának napjától, b) az (1) bekezdés b) és d) pontjában meghatározott esetben a változás bekövetkezésének napjától, c) az (1) bekezdés c) pontjában meghatározott esetben az álláskereső elhalálozását követő naptól kell törölni a nyilvántartásból. (3) A kirendeltség az álláskeresőt az Flt. 54. § a) (13) bekezdés a)–b) pontjában meghatározott esetben a kötelezettség elmulasztásának napjától, b) (13) bekezdés c) pontjában meghatározott esetben az álláskeresési járadék, az álláskeresési segély, a vállalkozói járadék folyósítási ideje lejártát követő naptól, illetve a rendszeres szociális segély megállapításának napjától, c) (13) bekezdés d) pontjában meghatározott esetben az egészségkárosodott állapot megállapításának napjától, d) (13) bekezdés e) pontjában meghatározott esetben az aktív korúak ellátásának megállapítása keretében a rendszeres szociális segélyre való jogosultság megállapításának napjától törli a nyilvántartásból. (4) Ha az álláskeresőt az Flt. 54. § (13) bekezdés a)–b) pontjában foglaltak alapján törölték a nyilvántartásból, újbóli nyilvántartásba vételére csak a törléstől számított 60 nap elteltével kerülhet sor. (5) Az álláskereső aktív munkahelykereső tevékenysége és álláskeresőként való nyilvántartása a munkaügyi központ által támogatott képzésben történő részvétel, valamint a rövid, 90 napot meg nem haladó időtartamú kereső tevékenység (kivéve az alkalmi munkavállalói könyvvel történő foglalkoztatást) időtartamára, továbbá – az időtartamtól függetlenül – a közhasznú munkavégzés, a közmunka és a közcélú munka időtartamára szünetel. (6) Ha más jogszabály az álláskeresőként való nyilvántartás időtartamának mértékét feltételként írja elő, ebbe az időtartamba az (5) bekezdésben meghatározott képzésben történő részvétel időtartamát be kell számítani. (7) Az Flt. 54. § (9) bekezdés f) pontjában meghatározott munkaerő-piaci programon az európai uniós forrásból megvalósuló programokat is érteni kell. Az álláskeresési megállapodás szabályai 5. § (1) Az álláskeresési megállapodás tartalmazza a) az álláskereső nyilatkozatát arra vonatkozóan, hogy aa) fennállnak a 2. § (2) bekezdésében meghatározott feltételek, ab) 8 vállalja az Flt. 54. §-a (9)–(10) bekezdésében foglalt kötelezettség teljesítését, valamint ac) elfogadja a számára felajánlott megfelelő munkahelyet, valamint térítési kötelezettséggel nem járó képzési lehetőséget; továbbá b) az álláskereső önálló munkahelykeresésének formáit (munkáltató felkeresése, álláshirdetésre jelentkezés stb.); c) az álláskereső által keresett munkahely főbb jellemzőit; d) a kirendeltség által az álláskereső részére nyújtandó, külön jogszabályban meghatározott szolgáltatásokat; valamint e) az álláskeresőnek a kirendeltségnél történő jelentkezései gyakoriságát. (2) 9 Az álláskeresőnek a kirendeltségnél történő jelentkezései gyakoriságát a következő időpontokra figyelemmel kell megállapítani: a) az álláskeresési járadékban részesülő személynek az álláskeresési járadék folyósításának időtartama alatt legalább havonta, b) az álláskeresési segélyben részesülő személynek ba) az Flt. 30. §-a (1) bekezdésének a)–b) pontjában meghatározott esetben legalább kéthavonta, bb) az Flt. 30. §-a (1) bekezdésének c) pontjában meghatározott esetben legalább háromhavonta, c) az álláskeresési támogatásban nem részesülő személynek legalább háromhavonta kell jelentkezni a kirendeltségnél. (3) 10 A kirendeltség az álláskereső következő jelentkezésének időpontját rendkívül indokolt esetben, a térség munkaerőpiaci helyzetére figyelemmel a (2) bekezdés a) pontja és b) pontjának ba) alpontja szerint meghatározott időpontoknál egy hónappal későbbi időpontban határozhatja meg. (4) 11 Az álláskeresési megállapodásban az álláskereső személyi adottságaira tekintettel kell meghatározni azokat a szolgáltatásokat, amelyeket a kirendeltség az álláskeresőnek nyújt. (5) 12 Az álláskeresőnek az álláskeresési megállapodás teljesítésével, valamint az álláskeresési támogatás megállapításával kapcsolatos, tömegközlekedési eszköz igénybevételével felmerült (helyi és helyközi) utazási költségeit a kirendeltség megtéríti. (6) 13 A rendelkezésre állási támogatásra jogosult személy közcélú foglalkoztatásához kapcsolódó foglalkozás-egészségügyi vizsgálat keretében munkaköri alkalmassági vizsgálatot kell végezni. (7) 14 Ha az álláskereső az álláskeresést a közösségi jogszabályok rendelkezéseinek betartásával az EGT tagállamaiban teljesíti, azt az álláskeresési megállapodásban fel kell tüntetni. 6. § (1) Az álláskeresési megállapodásban foglaltak teljesítését a kirendeltség az álláskeresővel közösen értékeli. (2) Az értékelés keretében az álláskeresőnek számot kell adni az álláskeresési megállapodásban vállalt kötelezettségeinek teljesítéséről. Fel kell tárni az álláskeresés eredménytelenségének okait, továbbá azt, hogy az álláskeresés keretében szerzett tapasztalatokra is figyelemmel a kirendeltség, illetőleg az álláskereső részéről milyen tevékenységre van szükség. 7. § Az álláskeresési megállapodást a kirendeltség és az álláskereső közös megegyezéssel módosíthatja, ha az álláskereső a kötelezettségeit a körülményeiben, az álláskeresési megállapodás megkötését követően bekövetkezett változás miatt, a megállapodás szerint nem tudja teljesíteni, vagy egyébként az álláskeresésnek a megállapodásban meghatározott módját módosítani szeretné. A megállapodás csak az abban foglaltak teljesítésével kapcsolatos értékelést követően módosítható. 8. § Ha az álláskeresőt törlik a nyilvántartásból, az álláskeresési megállapodás érvényét veszti. 9. § Ez a rendelet 2005. november 1-jén lép hatályba, ezzel egyidejűleg hatályát veszti az álláskeresést ösztönző juttatás megállapításával kapcsolatos együttműködési kötelezettség részletes szabályairól szóló 7/2003. (VI. 12.) FMM rendelet. Az e rendelet hatálybalépését megelőzően az álláskeresést ösztönző juttatás megállapításával kapcsolatos együttműködési kötelezettség részletes szabályairól szóló 7/2003. (VI. 12.) FMM rendelet alapján kötött együttműködési megállapodás az álláskeresési megállapodás megkötését követően nem alkalmazható. 1 A rendeletet a 2/2011. (I. 14.) NGM rendelet 4. § (2) bekezdése hatályon kívül helyezte 2011. január 15. napjával. 2 Az 1. § b) pontja a 3/2007. (II. 9.) SZMM rendelet 25. § (1) bekezdésének c) pontja szerint módosított szöveg. E módosító rendelet 25. § (2) bekezdése alapján a rendelkezést a 2007. január 1-jét követően benyújtott kérelmek elbírálására megfelelően alkalmazni kell. 3 A 2. § a 3/2007. (II. 9.) SZMM rendelet 20. §-ával megállapított szöveg. E módosító rendelet 25. § (2) bekezdése alapján a rendelkezést a 2007. január 1-jét követően benyújtott kérelmek elbírálására megfelelően alkalmazni kell. 4 A 2. § (1) bekezdésének bevezető szövegrésze a 8/2009. (IV. 2.) SZMM rendelet 1. §-ával megállapított szöveg. 5 A 2. § (1) bekezdésének b) pontja a 8/2009. (IV. 2.) SZMM rendelet 1. §-ával megállapított szöveg. 6 A 3/A. §-t a 8/2009. (IV. 2.) SZMM rendelet 2. §-a iktatta be. 7 A 4. § a 8/2009. (IV. 2.) SZMM rendelet 3. §-ával megállapított szöveg. 8 Az 5. § (1) bekezdése a) pontjának ab) alpontja a 3/2007. (II. 9.) SZMM rendelet 22. §-ával megállapított, valamint a 8/2009. (IV. 2.) SZMM rendelet 5. § (2) bekezdése szerint módosított szöveg. 9 Az 5. § (2) bekezdésének felvezető szövege a 24/2005. (XII. 27.) FMM rendelet 2. § (1) bekezdésével megállapított szöveg. 10 Az 5. § új (3) bekezdését a 24/2005. (XII. 27.) FMM rendelet 2. § (2) bekezdése iktatta be, egyidejűleg az eredeti (3)–(5) bekezdésének számozását (4)–(6) bekezdésre változtatta. 11 Az 5. § eredeti (3) bekezdésének számozását (4) bekezdésre változtatta a 24/2005. (XII. 27.) FMM rendelet 2. § (2) bekezdése . 12 Az 5. § eredeti (4) bekezdésének számozását (5) bekezdésre változtatta a 24/2005. (XII. 27.) FMM rendelet 2. § (2) bekezdése . 13 Az 5. § új (6) bekezdését a 8/2009. (IV. 2.) SZMM rendelet 4. §-a iktatta be, egyidejűleg az eredeti (6) bekezdés számozását (7) bekezdésre változtatva. 14 Az 5. § (6) – eredeti (5) – bekezdésének számozását (7) bekezdésre változtatta a 8/2009. (IV. 2.) SZMM rendelet 4. §-a .